= Burnsideova lema =

Često nam se u problemima prebrajanja može dogoditi da ne znamo prebrojiti objekte tako da simetrične objekte brojimo samo jednom.
Klasičan primjer je prebrojati ogrlice koje se sastoje od $n$ perli, a svaka perla može biti u jednoj od $k$ boja. Dvije ogrlice su iste (simetrične) ako se jedna može dobiti od druge rotacijom. Kako bi si olakšali život možemo ogrlice zamisliti kao lance s tim da su posljednja i prva perla susjedne. Budući da svaka perla može biti u jednoj od $k$ boja, imamo $k^n$ različitih lanaca. No ako ih gledamo kao ogrlice, neke smo prebrojali više puta. Na primjer, recimo da je $n = 4$ i da imamo na raspolaganju dvije boje - crvenu (označimo ju slovom $r$ ) te plavu (označimo ju slovom $b$ ), lanci $rbrb$  i $brbr$ predstavljaju iste ogrlice jer prvu možemo rotirati za jedno mjesto udesno i dobit ćemo drugu. Da bi doskočili ovom problemu koristit ćemo Burnsideovu lemu.

== Definicija ==

Neka je $X$ skup objekata, a $T$ skup transformacija nad njima. Transformacija $t \in T$ je bijekcija iz $X$ u $X$ . Kažemo da su dva elementa iz $X$ simetrična (ista) ako se jedan može dobiti od drugoga primjenom niza transformacija.
Burnsideova lema nam tada kaže da je broj elemenata iz $X$ koji su različiti s obzirom na skup transformacija $T$ jednak:

$$
\frac {1}{|T|} \sum_{t \in T}|X^t|
$$

gdje $X^t$ predstavlja skup elemenata iz $X$ koji ostaju nepromjenjeni primjenom transformacije $t$ , tj. $X^t = \{x \in X | t(x) = x \}$ .


== Primjer ==

Vratimo se prebrajanju ogrlica, skup $X$ je skup svih različitih lanaca od $n$ perli i $k$ boja. Skup transformacija je skup svih mogućih različitih rotacija:

* rotacija lanca za $0$ mjesta udesno
* rotacija lanca za $1$ mjesto udesno
* ...
* rotacija lanca za $n-1$ mjesta udesno

Ako je $f(s)$ broj lanaca koji ostanu isti rotiramo ih li za $s$ mjesta udesno, tada prema lemi vrijedi da je broj različitih ogrlica jednak:

$$
\frac {1}{n} \sum_{s=0}^{n-1} f(s)
$$

Preostaje nam izračunati $f(s)$ . Lanac ostaje isti kad se rotira za $s$ mjesta udesno ako i samo ako za svaku perlu vrijedi da je perla koja se nalazi $s$ mjesta desno od nje iste boje.
Te jednakosti će proizvesti klase ekvivalencije tj. skupine perli koje moraju biti iste boje. Konkretno, u ovom slučaju broj klasa ekvivalencije jednak je $gcd(s,n)$ pa vrijedi:

$$
f(s) = k^{gcd(s,n)}
$$

Provjerimo i na konkretnom primjeru za $n = 4, k = 2$ . Izračunajmo prvo bitne vrijednosti funkcije $f$ :

* $f(0) = 2^{gcd(0,4)} = 16;$ Svaki lanac ostane nepromijenjen nakon rotacije za 0 mjesta.
* $f(1) = 2^{gcd(1,4)} = 2;$ Ovo su jednobojni lanci: $rrrr$ te $bbbb$ .
* $f(2) = 2^{gcd(2,4)} = 4;$ Ovo su lanci u kojima su prva i treća perla iste boje, te druga i četvrta: $rrrr, rbrb, bbbb, brbr$ .
* $f(3) = 2^{gcd(3,4)} = 2;$ Ponovno jednobojni lanci.

Broj različitih ogrlica je $(f(0) + f(1) + f(2) + f(3)) / 4 = 24 / 4 = 6$ . Zaista, postoji 6 različitih ogrlica:

* $rrrr$
* $rrrb$
* $rrbb$
* $rbbb$
* $bbbb$
* $rbrb$
.

== O skupu transformacija ==

Pažljiv čitatelj zapitat će se može li skup transformacija $T$ biti baš bilo kakav. Odgovor je: ne može. Važno svojstvo koje mora zadovoljavati je zatvorenost tj. ako uzmemo bilo koje dvije (ne nužno različite) transformacije iz skupa $T$ tada i njihova kompozicija mora biti u $T$ .

== Primjeri za vježbu ==

1. Na koliko načina možemo obojati kocku, ako svaku stranu možemo obojati u jednu od tri boje. Dvije obojane kocke su iste ako se jedna od druge može dobiti rotacijama. (Rješenje: 57)
2. Na koliko načina možemo obojati 3x3 ploču u dvije boje. Bojanja smatramo jednakima ako se jedno od drugoga može dobiti rotacijom ili refleksijom ploče. (Rješenje: 102)

!!!
Ivan Katanić
!!!
