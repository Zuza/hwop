= Stabla =


== Definicija stabla ==

Stablo je u računarstvu način predstavljanja hijerarhije. To je struktura podataka koja vuče analogije s rodoslovnim stablima. Prema definicijama teorije grafova, stablo je aciklički povezani graf u kojem svaki čvor ima nula ili više djece. **Čvor** je najmanja jedinica građe stabla. Na donjim slikama čvorovi su kućice i ono što piše u njima. Crte koje povezuju dva čvora zovu se **veze**. **Djeca** nekog čvora su svi čvorovi koji se nalaze ispod tog čvora a izravno su povezani s njime. **Roditelj** nekog čvora je čvor kojemu je dani čvor dijete. Čvor bez djece zove se **list**. Čvor bez roditelja nazivamo **korijenom**. 

{F135,size=full} Slika 1. - Primjer stabla


== Binarna stabla ==

Binarno stablo je struktura podataka koja se predstavlja kao stablo u kojem niti jedan čvor nema više od dvoje djece. Također, korijen stabla je samo jedan, tj. na vrhu smije biti samo jedan element. Slika 1 nije primjer binarnog stabla, dok Slika 2 to jest. 


{F136,size=full}	Slika 2. – Primjer binarnog stabla

U binarnom stablu svaki čvor ima **točno jednog roditelja**, s izuzećem korijena stabla, koji nema roditelja. Nadalje, svaki čvor ima **naviše dvoje djece** – čvorova kojima je on roditelj. Za ostale pojmove pogledajte pojmovnik.


== Notacija ==

=== Čvor === 

U svakom čvoru ćemo pamtiti sljedeće informacije:

* Vrijednost (`v`)
* Lijevo dijete (`l`)
* Desno dijete (`d`)
* Roditelj (`roditelj`)
* Broj elemenata u podstablu (`n`)
* Broj istih elemenata (`brojač`)

Ako su još neki podaci potrebni za neku od opisanih struktura, to će biti posebno naglašeno u tekstu koji opisuje tu strukturu. 

=== Slike ===

Čvor ćemo predstavljati sivom bojom, osim ako u tekstu nije drugačije naznačeno. Veze predstavljamo crnim linijama, osim ako u tekstu nije drugačije naznačeno. 

=== Složenost ===

Složenost svakog algoritma bit će napisana u veliko-O notaciji, osim ako u tekstu nije drugačije naznačeno. Veliko-O notacija (ili samo O notacija) jest način zapisivanja neke funkcije u kojoj zanemarujemo sve osim najjače potencije. Na primjer, funkciju $f(x)=8x^3+1231x$ bismo u O notaciji prikazali kao $O(f(x))=O(x^3)$ . Funkciju $f(m,n)=12mn \ln(n^3)$ bismo, pak, prikazali kao $O(f(m,n))=O(mn \log(n))$ . Primijetite da baza logaritma koji stoji u O notaciji nije bitna jer se ona lako može zamijeniti bilo kojom drugom množeći s konstantom. 

!!!
2009. Bruno Rahle
!!!